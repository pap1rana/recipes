# Pita Savijaca sa Sosom od Maline i Salatom od Cvekle

### **Za kore:**
- šolja brašna
- prstohvat soli
- 1/3 šolje vode (zavisi od vlažnosti brašna)
- kašika maslinovog ulja
- 25g maslaca (za premazivanje kora)

### **Punjenje za pitu:**
- 150g mladog kajmaka
- 100g sira

### **Salata:**
- manja cvekla
- 2 šargarepe srednje veličine
- peršun
- 50g svežeg oraha
- 200g grčkog jogurta
- liofilizovana malina po vrhu

### **Sos:**
- 200g maline
- meda ili šećera po želji

### **Priprema:**

U brašno sipati so i promešati. Dodati vodu i ulje i mešati dok se smesa ne sjedini i formira loptu, pa nakon toga mesiti testo rukama. Nakon nekoliko minuta mešenja, testo će biti homogeno, mekano, teksture slične plastelinu i pobrašnjeno dovoljno da se ne lepi za zidove činije ili za radnu površinu. Istanjiti testo u disk, nauljiti i ostaviti da odstoji bar 20 minuta kako bi postalo elastično, a poželjno je da odstoji i duže, kako bi se lakše razvijalo, ali ga u tom slučaju pokriti plastičnom folijom kako se ne bi isušilo.  

Dok se testo odmara, oljuštiti cveklu i šargarepu i iseći na kockice, nauljiti, posoliti i staviti u rernu koja je prethodno zagrejana na 200 stepeni. Kada su kockice dovoljno ispečene, mekane i rumene izvaditi ih iz rerne i ostaviti da se ohlade na sobnu temperaturu. Za to vreme ispeći orahe dok ne dobiju zlatnu, rumenu boju - voditi računa da se ne prepeku inače će postati gorki. Iseckati peršun i pečene orahe, i pomešati sa pečenim povrćem i grčim jogurtom. Začiniti po želji sa solju, biberom i limunovim sokom. Salata treba da bude osvežavajuća i aromatična. Kiselost regulisati naspram sosa od maline, kako kiselost ne bi bila dominantni ukus.  

Nauljeno testo istanjiti oklagijom, pa nakon toga razvlačiti rukama kako bi testo bilo što tanje. Namazati ga otopljenim maslacem po celoj površini i iseći na trake veličine modli za šam rolne. Modle prekriti pek papirom kako se testo ne bi lepilo i namotati testo na modle. Peći u već zagrejanoj rerni na 200 stepeni dok testo ne porumeni (7-10 minuta zavisno od debljine). Ove rolnice imaju hrskavu teksturu i orašast ukus.

Pomešati mladi kajmak i sir dok se ne dobije kremasta smesa, napuniti poslastičarski špric i nafilovati testo koje se malo prohladilo, nakon što je skinuto sa modli. Ovo punjenje je kremasto, mlečno, pomalo slano u zavisnosti od sira i kajmaka, a sos od maline bi trebalo da ga savršeno komplementira.

Sveže maline staviti u šerpicu na srednju ili blagu vatru i kuvati dok se ne raspadnu - staviti meda ili šećera po želji i kuvati dok se ne sjedini - sve ukupno oko 5 minuta. Procediti kroz sito kako bi se uklonile semenke iz maline, i dobio gladak sos. Možda izgleda retko u početku, ali kako se bude hladio zgusnuće se. Ova komponenta je slatko - kisela. Prilagoditi ukus po želji.


![](/slike/pitaSavijaca.jpg)